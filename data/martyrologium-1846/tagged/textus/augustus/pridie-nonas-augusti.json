[
	{
		"tags":["textus","pridie-nonas-augusti"],
		"datum":[
			"Bonóniæ sancti Domínici Confessóris, Fundatóris Ordinis Fratrum Prædicatórum, viri sanctitáte et doctrína claríssimi: qui virginitátem perpétuo illibátam servávit, et ob singulárem meritórum grátiam tres mórtuos suscitávit: cumque prædicatióne sua hæreses compressísset, ac plúrimos ad religiósam et piam vitam instituísset, octávo Idus mensis hujus in pace quiévit: ejus tamen festívitas ex constitutióne Pauli Papæ Quarti hac die celebrátur.",
			"Thessalonícæ natális beáti Aristárchi, discípuli et cómitis indivídui sancti Pauli Apóstoli, de quo ipse ad Colossénses scribit: Salútat vos Aristárchus concaptívus meus. Is ab eódem Apóstolo Thessalonicénsium Epíscopus ordinátus, post longos agónes sub Neróne coronátus a Christo, quiévit.",
			"Romæ via Latína pássio beáti Tertullíni Presbýteri et Mártyris, qui sub Valeriáno Imperatóre post ímpiam fústium mactatiónem, ígnium circa látera exustiónem, oris quassatiónem, atque in equúleo extensiónem, nervorúmque cæsiónem, data senténtia, cápitis amputatióne martýrium consummávit.",
			"Constantinópoli sancti Eleuthérii Mártyris, órdinis senatórii, qui pro Christo in persecutióne Maximiáni gládio cæsus est.",
			"In Pérside sanctárum Mártyrum Iæ et Sociárum, quæ cum novem míllibus Christiánis captivis sub Sápore Rege divérsis pœnis afflíctæ martýrium subiérunt.",
			"Colóniæ sancti Protásii Mártyris.",
			"Verónæ sancti Agábii Epíscopi et Confessóris.",
			"Turónis sancti Euphrónii Epíscopi.",
			"Romæ sanctæ Perpétuæ quæ a beáto Petro Apóstolo baptizáta, Nazárium fílium, et Africánum virum ad fidem Christi perdúxit, et multa sanctórum Mártyrum córpora sepelívit, ac tandem bonórum óperum méritis cumuláta migrávit ad Dóminum."
		]
	}
]
