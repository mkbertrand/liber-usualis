[
	{
		"tags":["textus","ad-iv-nonas-augusti"],
		"datum":[
			"Nucériæ Paganórum sancti Alphónsi Maríæ de Ligório Epíscopi sanctæ Ágathæ Gothórum, et Congregatiónis Sanctíssimi Redemptóris Fundatóris, animárum zelo, scriptis, verbo, et exémplo insígnis, quem anno a felíci decéssu quinquagésimo secúndo Gregórius Papa Décimus-sextus anno millésimo octingentésimo trigesimonóno Sanctórum fastis adscrípsit.",
			"Romæ in cœmetério Callísti natális sancti Stéphani Papæ et Mártyris, qui in persecutióne Valeriáni, dum Missæ sacrum perágeret, superveniéntibus milítibus, ante altáre intrépidus et immóbilis cœpta mýstéria perfíciens, in sede sua decollátus est.",
			"Nicǽæ in Bithýnia pássio sanctæ Theódotæ cum tribus fíliis suis: ex quibus primogénitem nómine Evódium, Christum fiduciáliter confiténtem, fecit primo Nicétius Consuláris Bithýniæ fústibus cædi, deínde matrem cum ómnibus fíliis igne consúmi.",
			"In Africa sancti Rutílii Mártyris, qui cum sǽpius de loco in locum persecutiónem fugísset, et perículum intérdum étiam pecúnia redemísset, ex inopináto aliquándo comprehénsus, et Prǽsidi oblátus, torméntis plúrimis cruciátur: demum ígnibus tráditus, egrégio martýrio coronátur.",
			"Patávii sancti Máximi ejúsdem civitátis Epíscopi, qui miráculis clarus beáto fine quiévit."
		]
	}
]
